# Афинни и ортогонални трансформации в равнината

Нека спрямо афинна координатна система $K=O\vec{f}\vec{g}$ в равнината, относно нехомогенни координати, е дадено изображението $\varphi:\mathbb{E}\_2\to\mathbb{E}\_2$, като $\varphi:M(x,y)\to M^\star=\varphi(M)(x^\star, y^\star)$.

Изображението $\varphi$ е афинно тогава и само тогава, когато $$\varphi:(x^\star \quad y^\star)^T=A_\varphi(x \quad y)^T+\vec{b}\_{\varphi}$$ където $A_\varphi\in M_2(\mathbb{R})$ и $\vec{b}\_{\varphi}=(a\quad b)^T$ е вектор стълб от свободни елементи.

Изображението $\varphi$ е афинна трансформация (афинен изоморфизъм) тогава и само тогава, когато $\mathrm{det}(A_\varphi)\neq 0$ (т.е. когато матрицата $A_\varphi$ е обратима).

## Класификация на еднаквостите в равнината

Нека е дадена ОКС $K=Oxy$ в $\mathbb{E}\_2$. Афинната трансформация $\psi:\mathbb{E}\_2\to\mathbb{E}\_2$ е еднаквост тогава и само тогава, когато матрицата ѝ $A_\psi\in M_2(\mathbb{R})$ е ортогонална. Тогава $A_\psi A_\psi^{T}= A_\psi^{T}A_\psi=E\Rightarrow \mathrm{det}(A_\psi)=\pm 1$.. Ако $\mathrm{det}(A_\psi)=1$, то $\psi$ е движение - запазва се ориентацията в равнината. Ако $\mathrm{det}(A_\psi)=-1$, то $\psi$ е отражение - променя ориентацията в равнината. Аналитичното представяне е: $$\psi:\begin{pmatrix} x^\star \newline y^\star\end{pmatrix}=\begin{pmatrix}\cos\theta & -\varepsilon\sin\theta \newline \sin\theta & \varepsilon\cos\theta\end{pmatrix}\begin{pmatrix} x\newline y\end{pmatrix}+\begin{pmatrix} a \newline b\end{pmatrix}$$
където $\varepsilon=\pm 1$.
